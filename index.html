<!DOCTYPE html>
<html lang="sr">
<head>
    <meta charset="UTF-8">

    <title>Kafa</title>
</head>
<body>
    <h1>Kafa</h1>   

    <p>Kafa (arapski: kahva) je napitak koji se priprema kuvanjem prženih semenki biljke kafe, najčešće u vodi ili u mleku. Kafa se obično služi topla. Ovo piće je veoma popularno u mnogim zemljama sveta. Postoji više načina pripremanja kafe, a među najpoznatijima su turska kafa - kod nas sve češće "domaća", filter kafa, espresso, instant kafa i kapućino (način pripremanja espresso kafe).</p>

    <h2>Istorijat kafe</h2>
        <p>Teško je odrediti tačno vreme otkrića ove izuzetne biljke. Ono oko čega se brojni istoričari ipak slažu jeste mesto „rođenja“ kafe – oblast Kafa u Etiopiji po kojoj je ova biljka i dobila ime. Postoji više legendarnih priča o poreklu ovog napitka. Jedna od najpoznatijih priča je o etiopijskom pastiru koji je jednom prilikom primetio da su njegove koze živahnije nego inače. Primetivši da jedu crvene bobice nekog žbuna i okusivši ih, iskusio je isti osećaj nakon što ih je i sam probao.</p>


           <p>Afrički domorodci kafu su u početku koristili kao hranu - mleli su je i mešali sa vodom i začinima, pa čak i sa životinjskom mašću praveći kuglice koje su koristili pre bitaka kako bi im dale snagu. Etiopljani su od kafe pravili vino, stavljajući osušena zna kafe da fermentiraju u vodi. Stotinama godina Etiopija je bila jedino mesto koje je znalo za blagodeti kafe. Tek u XV veku Arapi su videli šta propuštaju i počeli su da gaje ovu biljku. Arapi su dugo čuvali tajnu zabranivši izvoz ove neverovatne biljke.</p>
            
            
            <p>U Evropu kafa je stigla ilegalnim kanalima, preko Venecije. Ovo piće je postalo popularno kada su ulični prodavci limunade počeli da ga prodaju na svojim tezgama. Sve do kraja XVII veka kafa koja se pila po Evropi poticala je iz Jemena. Međutim, zahvaljujući izvanrednim karakteristikama ove biljke, vrlo brzo je počela da se uzgaja na različitim krajevima sveta. Od početka XVIII veka plantaže kafe posredstvom Holanđana počinju da niču na Javi, Baliju, Sumatri. Francuski kapetan Gabrijel de Klije 1723. godine zasadio je kafu na Martiniku odakle se ona širi po celoj Latinskoj Americi. Prva stabla kafe u Brazilu zasađena su 1727. godine u oblasti Para. Kafa se dobro primila na Brazilsko tlo, a kada je sredinom XIX veka veoma retka biljna bolest napala plantaže kafe u Severoistočnoj Americi, Brazil je izbio na prvo mesto kao najpoznatiji svetski proizvođač kafe, i tu titulu je zadržao do danas.
            
            
            <p>Iako se, možda na prvi pogled čini da je kafu lako odgajiti, njen put od polja do šoljice na vašem stolu veoma je dug. Na kvalitet kafe koju pijemo utiče mnogo faktora, od genetskih karakretistika vrsta koje se koriste u mešavinama, preko uslova i načina njihovog gajenja, do procesa proizvodnje i pakovanja kafe.
            
            </p>

            <h2>Postoje dve glavne vrste kafe:</h2>

                <p>Arabika je kvalitetna kafa, u ukupnoj svetskoj proizvodnji zastupljena je sa čak 70-80%. Raste na nadmorskoj visini od 600 do 2000 metara. Najpoznatije Arabike potiču iz Južne i Srednje Amerike, zatim Afrike i karakteriše ih intenzivna i prijatna aroma, kao i veća kiselost.<br>

                    Robusta - ima jaku, oporu aromu i obično se koristi za dobijanje instant kafe. Ova vrsta kafe se uzgaja u Africi i Aziji (Indiji, Indoneziji, Vijetnamu), na nadmorskoj visini do 600 metara). Zastupljena je sa 20-25% u ukupnoj svetskoj proizvodnji. Napitak koji bi bio od čiste robuste ne bi bio odgovarajućeg ukusa, već opor i gorak, bez arome. Zbog toga se ova vrsta koristi prvenstveno za mešavine, budući da daje punoću ukusu. Robuste ima do 2,8% kofeina dok kod Arabike ne prelazi 1,5%.</p>

</body>
</html>